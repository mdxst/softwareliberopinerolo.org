---
title: "Riunione SLiP 12 febbraio 2026"
author: "Mirko Di Stefano"
date: "2026-02-15"
tags: ["verbali", "interno", "news", "slip"]
image: ""
---

Ciao a tutti! Lo scorso Giovedì (12 febbraio) alle ore _20:00_ si è
tenuta la nostra consueta riunione "formale" al Palaghiaccio/FabLab.

All'ordine del giorno ci sono stati:

- il futuro della mailing list (migrare o rimpiazzare? serve ancora?
  cosa preferiscono i nostri soci? ultimo anno dell0hosting offerto
  da Lucio è il 2026.)
- la nostra sede (il FabLab potrebbe trasferirsi a breve al
  palazzetto - potremo seguirli?)
- organizzazione di eventi e ristabilimento del Linux Day a fine
  ottobre - CoderDojo in primavera?
- pubblicità sui social e aprire profilo Instagram, Facebook
- indirizzi e-mail per contattarci e chiedere info: esistono ancora?
- chi è il resto del direttivo? (vide-presidente, tesoriere...)
- partire con un nuovo _corso di Arduino_ (Micro-Python o C? Target
  audience?)

Abbiamo poi chiacchierato piacevolmente di retro-computing (Apple,
Amiga, Commodore!) e proposto di vederci tra _due settimane_
(**giovedì 26 o venerdì 27 febbraio**) la sera, per una pizzata
informale.

La data della prossima riunione è giovedì **12 marzo alle 20:00**.

## Futuro della mailing list

Come annunciato da _Lucio_ a Dicembre dello scorso anno, siamo gli
ultimi rimasti sul suo server di mailing list, e entro il _2026_
dovremo sgomberarlo.

Questo significa che le possibilità sono le seguenti:
- Migrare la mailing list su un altro provider
    - VPS o nostro server, finanziato con fondi SLiP (circa €65
      l'anno, servirà ripristinare la quota associativa) - questo
      apre anche la possibiltà di creare un piccolo forum/_Lemmy_
      anzichè una mailing list
    - Appoggiarci a [_ILS_](https://www.ils.org/), diventandone soci
      (€25 euro l'anno)
- Abbandonare definitivamente la mailing list
    - Utilizzare le nostre chat di gruppo (_Signal_ e _Telegram_) per
      l'organizzazione interna, le chiacchiere, le domande tecniche,
      aprendoci anche ai non-soci interessati
    - Il nuovo _Blog_, per i verbali e le comunicazioni ufficiali
    - Delle caselle di _e-mail_ tradizionali (ad es.:
      `info@softwareliberopinerolo.org`) per info su iscrizioni,
      attività e per mettersi in contatto con noi privatamente

È stato deciso in riunione che la scelta verrà presa analizzando i
mezzi di comunicazione (mailing list, chat) preferiti dai nostri soci
nell'anno 2026, e optando di conseguenza per una di queste soluzioni.

- Se la mailing list è ancora valida e importante, efficace, comoda
  per i nostri membri, migreremo e la manterremo
- Se non è più il mezzo ideale, e le chat+il blog sono preferibili,
  verrà abbandonato e non le porremo rimpiazzo al termine del 2026

## Sede di SLiP

Come già detto nelle scorse riunioni, la sorte del FabLab che ci
ospita è dubbia. Ci è stato accennato che intendono trasferirsi al
Palazzetto dello sport, sempre in zona Palaghiaccio. È da valutare la
possibilità di seguirli. Sarebbe preferibile, rispetto al dover
trovare una nuova sede.

## Eventi

È stato proposto di ristabilire il _Linux Day_, festa di promozione e
installazione gratuita di _GNU/Linux_, a fine ottobre. Rimane aperta
la questione logistica e va stabilita una data precisa. È stato
proposto inoltre di pubblicizzarci, a livello locale, con il mezzo di
Instagram.

Inoltre, è da organizzare un CoderDojo in primavera, e sarebbe
ottimale preinstallare l'occorrente nei computer laboratorio del
FabLab, in cui si potrebbe tenere l'evento, accordandoci con loro. I
computer montano un _dual-boot_ di sia Windows che Ubuntu.

L'uso dei "_nostri_" PC, in contrasto al modello del "porta il tuo
laptop" adottato in passato eliminerebbe molti problemi tecnici
inevitabili.

## Social

È stato deciso di creare un profilo Instagram per promuoverci. Più
tardi dopo la riunione l'ho creato, è questo:
[slip.pinerolo](https://instagram.com/slip.pinerolo/). I consigli per
un eventuale altro nome utente, e l'aiuto per decidere cosa postare e
cosa scrivere, sono ben accetti! Chi avesse interesse ad aiutarmi a
gestire questo profilo, mi scriva su Signal! (Trovate il link al
gruppo
[qui](https://signal.group/#CjQKIFfv69C7rndcs9BMUSG_5JN5Ci7VWaL-cSpnxfQJ5duHEhDd6xUE_rH_MHecPivZPMea)).

È da valutare un collegamento con il profilo Facebook <ins>già
esistente</ins> (di cui non ho il link! per favore mandate :) ).
Questo permetterebbe di postare i nostri contenuti sia su Facebook
che su Instagram in contemporanea, che, seppur mezzi _proprietari_,
hanno la possibilità di portare nuovo interesse e membri a SLiP!

## Corsi di Arduino

È stato proposto dagli esponenti di _Hardware Libero Pinerolo_ di
ripartire con i corsi di Arduino, che potremo svolgere direttamente
nei laboratori del FabLab. È da decidere se insegnare C o
Micro-python. Il primo è forse più ostile ai principianti, mentre il
secondo è più semplice, ma richiede l'uso di librerie e classi, e
quindi, programmazione ad oggetti.


Questo è quanto, vi ricordo la prossima riunione tra un mese,
**giovedì 12 marzo alle 20:00**, al _FabLab_ di Pinerolo! Ringrazio
tutti i partecipanti per il consueto impegno e entusiasmo.

Buona settimana a tutti,

_Mirko_.
